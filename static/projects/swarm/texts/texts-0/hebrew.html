<div class="text-title">
    <h1>מבטן האדמה לקצה הענן ובחזרה</h1>
    סרג׳יו אדלשטיין
</div>

<p>בעבודתו האחרונה של גלעד רטמן, מיצב וידאו בעל חמישה ערוצים, מופיעים שוב ושוב נחילים של רחפנים ממונעים, שנעים ללא פשר או סיום
    מובחן בתוך חלל לבן, גנרי ולא מוגדר. החלל מפורק לחמישה מסכים שמציגים זוויות שונות של המבנה ומזכיר חללים מודרניסטים אוטופיסטים.
    קנה המידה של החלל אינו ברור. אלמנטים ארכיטקטוניים שונים כמו עמודים, גרם מדרגות או מסדרון אינם מסגירים את גודלם הממשי
    במציאות ולא את גודלם של הרחפנים. רק נוכחותם המתעתעת של גופים אנושים, חצי עירומים, האוחזים בידיהם שלט-רחוק, מעידה לפרקים
    על גודלו הממשי של החלל. חלקי גופיהם, המופעים לרגע, מייצרים הזרה ליליפוטית. אלה הם המפעילים השולטים לכאורה ברחפנים הממונעים.</p>

<p>לרוב, הרחפנים נראים כשהם משייטים באוויר בקבוצות, לפעמים הם נדמים כנכשלים במשימתם. מאמציהם להמריא או להתגבר על קושי, משווים
    להם ממד אנושי מסוים. בחלק מהסצנות, מופיע חוט להט, החותך בחומר שממנו בנוי החלל וכמו ״פורס״ את המבנה. המבנה, כך מסתבר,
    עשוי כולו מקלקר. חוט הלהט, שנראה בקושי, חורך את דרכו בחומר ומותיר אחריו שובל דקיק של עשן. צליל החריכה שהוא מייצר מתמזג
    עם קולות הרחפנים המזמזמים, עד שהם נקטעים על ידי צליל הקריסה, היבש והעמום שנוצר מהתמוטטות פרוסת המבנה שנחתכה. מכיוון שהחוט
    כמעט בלתי נראה, נדמה לפעמים שמעופם של הרחפנים עצמם הוא שגורם להתמוטטות הארכיטקטורה הכמו מודרניסטית.</p>

<p>בנג׳מין ברטון, הוגה שהשפיע על עבודותיו של רטמן, יכול היה לטעון שהחיתוכים הם שהופכים את החלל המודרניסטי ל״לא-מקום״. מעין בית
    גידול לא מוסבר.
    <a href="#_ftn1" name="_ftnref1">
        <sup>
            <sup>[1]</sup>
        </sup>
    </a>
</p>

<p>הרחפן, אותו חידוש טכנולוגי רב שימושי ובלתי ממופה, נתפש לרוב כעין ניידת, נוכחת תמיד, שמקנה יכולות מעקב ושליטה מרחוק, וקשורה
    להפקעת פרטיותו של היחיד לטובת ״מדינת העל״ (Uber-State). בעבודתו של רטמן מתהפכת הפרדיגמה. הרחפנים מופעים כקבוצה. נוכחותם
    אינה קשורה להפרת פרטיות, למעקב או למבט. אנחנו צופים ברחפנים ולא הם בנו. רטמן משתמש דווקא בהם כדי להגדיר את החלל שאחרי
    מדינת הלאום הריבונית, שאיתה הם מזוהים.</p>

<p>למעשה, טכנולוגיית רחפנים קשורה בטבורה לטשטוש היחסים שבין הפרט לבין המדינה, בין האזרחי לבין הצבאי, בין ההייטק (רחפנים הם טכנולוגיה
    מתקדמת) לבין הלואוטק (כל ילד יכול להפעיל אותם). כעת מדינת הלאום הריבונית מאבדת את אחיזתה האקסקלוסיבית בטכנולוגיה שהפכה
    לחרב פיפיות בידי המשטר: אמזון וחברות אחרות ממתינות לאישור כדי להשיק שרות משלוחי חבילות באמצעות רחפנים, מדינות מבצעות
    חיסולים ממוקדים של חשודים באמצעות כלי טייס בלתי מאוישים, כמעט בכל מקום וללא הפרעה. בזמן שכוחות שיטור עוקבים מלמעלה אחר
    מבריחי גבול ממקסיקו לארצות הברית, ארגוני הפשיעה והקרטלים משתמשים באותה טכנולוגיה כדי להבריח סמים דרך אותו גבול. אקטיביסטים
    ופעילים בעלי אינטרסים שונים, מנצלים את הזמינות המסחרית ואת מחירם הזול יחסית של הרחפנים, כדי להשיג אינפורמציה על בעלי
    השליטה והכוח מזווית שהיתה עד כה נחלתה של המדינה בלבד.</p>

<p>הפוטנציאל הרב-שימושי של הכלי, מאפשר למעשה למדינות להפנות תקציבים אזרחיים למחקר ולפיתוח של רחפנים למטרות צבאיות וצבאיות למחצה.
    לאחרונה חשף האירגון האירופאי Statewatch בדו״ח מפורט כי האיחוד האירופי השקיע סכומי כסף נכרים, מכספי משלם המיסים, בחברות
    פרטיות שעוסקות בפיתוח טכנולוגיית רחפנים.</p>

<p>״שלוש מאות מיליוני אירו מכספי מיסים הושקעו בפרויקטים הקשורים באופן ישיר או עקיף לטכנולוגית רחפנים. רחפנים הולכים ונעשים מותאמים
    לצרכים ביטחוניים דרך מחקר ופיתוח הנשלטים בידי סוכניות רב לאומיות אירופאיות (וישראליות) המבקשות לנצל גם את הפוטנציאל הטכנולוגי
    המצוי בשווקים פרטיים. המועצה האירופית מסבסדת מזה זמן רב מחקר ופיתוח של תאגידים ויצרני רחפנים. גם סוכנות ההגנה האירופית
    מעורבת במחקר אירופי חוצה גבולות למטרות צבאיות ואזרחיות כאחד. סוכנות החלל האירופית מממנת ומוציאה לפועל מחקרים אודות תשתית
    התקשורת הלוויינית שמשמשת לתעופת רחפנים. הסוכנות האירופית לניהול מבצעים משותפים להגנת גבולות האיחוד האירופי משתמשת ברחפנים
    כדי לאתר מעברי גבול לא חוקיים של מהגרים ופליטים״.</p>

<p>בהתבסס על מסקנות אלו מצביע יונס סטאל (Jonas Staal) על הקשר שבין מחקר, פיתוח ויישום של טכנולוגיית רחפנים, לבין מושג המדינה
    העמוקה (Deep State) וקבוצות לאומניות קיצוניות, שסוחף הן את ה״ענן״ הטכנולוגי חוצה הגבולות (גוגל, פייסבוק) והן את המדינה
    האיסלמית וקבוצות אחרות השוכנות במזרח התיכון. סטאל מרחיק לכת וטוען: ״יש קשר ישיר בין הלאומיות הקיצונית לבין מדיניות ההשקעה
    והמחקר הפזרנית של האיחוד האירופי בטכנולוגית רחפנים. על מנת שהאזרח יסכים להפקעת פרטיותו בידי מבני הכוח של המדינה דרוש
    רצון מוגדר. התנעות הלאומיות הקיצניות, והפחדים שהן מלבות, מספקים את הרצון הזה.״
    <a href="#_ftn2" name="_ftnref2">
        <sup>
            <sup>[2]</sup>
        </sup>
    </a>
</p>

<p>נחילים היו דימוי של רוע מאיים משחר הספרות, במיוחד במדע בדיוני. בסרטי ״מלחמת הכוכבים״, למשל, מתוארים תכופות ה״רעים״ כנחיל
    לא ממש מאורגן, המשייט אל תוך החלל העמוק ולעומתם ה״טובים״ נעים בדרך כלל ב״ספינת האם״ כקולקטיב מאורגן. הדימוי המאוחד של
    הקהילה המאורגנת בכלי טייס אחד, מנוגדת לתמרון האינדיבידואלי של הריבוי, שהוא מעיין גרסה בין-כוכבית של כנופיות האופנוענים
    המוכרת ״מלאכי הגיהנום״ (Hell&rsquo;s Angels), או של סצנת המערבונים הארכיטיפית שבה פושטת כנופיית אינדיאנים רכובים על סוסים
    על שיירה של בוקרים. שורשיו של הדימוי נעוץ עוד בימי קדם, במאבק שבין אימפריות כבדות ומאורגנות לבין ברברים שנעים כנחיל ומשמידים
    כל שנקרה בדרכם. גם כיום מתמודד המערב עם ההכרה ההולכת וגוברת שארגון המדינה האסלמית, שכמו ממלא את תפקיד הארכי-נבל המוכר
    לנו מהתרבות הפופולרת, התגלם לפתע בצבא אמיתי השועט קדימה באופן מאורגן (ולא כריבוי כאוטי), ומשתלט על חבלי ארץ נרחבים בעיראק
    ובסוריה.</p>

<p>הארכיטיפ המושגי של הנחיל, המופיע בטבע ומושאל אל התרבות, מעיד על העדפתה הברורה של תרבות המערב השלטת למערכות אחדותיות, סינגולריות
    וטוטליטריות. היא חרדה מפני מה שנתפש בעיניה כאינדיבידואליזם כאוטי. אולם הדיקטטורה של עמק הסיליקון, שמעצבת את התרבות ואת
    החברה עשויה דווקא לשנות פרספקטיבה. הקונגלומרט הטכנולוגי עשוי, בסופו של דבר, להעדיף אינדיבידואליות, כל עוד ניתן להפיק
    רווח מסחרי מהמידע על התנהגותה ברשת״. במציאות שבה מחשבים מסוגלים לעבד כמות בלתי נתפשת של נתונים, אפשר יהיה לבסס אמצעים
    אחרים של מעקב ושליטה דווקא בתוך פרדיגמה של חופש אישי מדומה. האינדיבידואל שנחשב עד כה לאיום, ייתפש כחלקיק מנחיל צרכני
    ומדושן.</p>

<p>המתח בין היחיד לבין הקבוצה הוא נושא מרכזי ברוב עבודותיו של רטמן. הקבוצות שמופיעות בהן הן בדרך כל קטנות יחסית, מתוך רצון לשמר
    את הדואליות בין פעולה או משימה קולקטיבית לבין אפיון ומוטיבציה יחידנית. לעיתים נדמות הקבוצות כא-היסטוריות וכטרום ורבליות
    כמו ב״אליגטוריבר", לעיתים כקומפוזציה של גלמים שרועים על גבי אגם שיבש כמו ב״צ׳ה צ׳ה היפייפה״, או כערמת יחידים שראשיהם
    נתונים בסד משותף ב״מולטיפילורי״. התקשורת בין הפרטים בקבוצות שיוצר רטמן לרוב מצומצמת למינימום. כשהיא קיימת, היא מבוססת
    על מחוות ועל פעולות ולא על שפה. התחושה שקבוצות קדם-נחיל אלה פועלות יחד מתוך מטרה משותפת, נוצרת אצל הצופה יותר מאשר אצל
    המשתתפים עצמם. כך קורה גם ב״סדנה״ - מיצב וידאו רב-ערוצי שהציג רטמן בביאנאלה בוונציה בשנת 2013. הצופה עוקב אחרי השתלשלות
    אירועים פרגמנטרית המתארת קבוצה שמונה כ-30 איש, שעושה את דרכה במחילות תת-קרקעיות ושבסופה היא פורצת לתוך הביתן הישראלי
    בג׳רדיני. שם מקיימת הקבוצה מעיין סדנה של פיסול פורטרטים בחמר, בשילוב מבעים קוליים שונים. זירת ההתרחשות של הסדנה המאולתרת
    היא גם החלל שבו מוצגת העבודה.</p>

<p>במסגרת העבודה על ״Swarm&ldquo;, חקר רטמן את ההתנהגות הקולקטיבית של הארבה. נחילי ארבה נעים לכיוון אחד לא רק משום שהם תרים
    אחר מזון מן הצומח אלה גם משום שהם קניבלים. בעתות מצוקה, תנועת הנחיל מוכתבת, למעשה, על ידי מאזן אימה: כל פרט בנחיל מנסה
    לטרוף את זה שלפניו ולברוח מזה שדולק אחריו.
    <a href="#_ftn3" name="_ftnref3">
        <sup>
            <sup>[3]</sup>
        </sup>
    </a>
</p>

<p>המניעים הסותרים שמקיימים את מה שנדמה כשיתוף פעולה, היו מהגורמים המשפעים על ההתנסחות של תנועת הרחפנים הזעירים ב-״Swarm" .
    לעיתים אפשר לחשוב שגם הרחפנים, כמו הארבה, רודפים אחד אחרי השני אך גם משתפים פעולה ומצייתים לעיקרון או הוראה חיצונית בעת
    ובעונה אחת. האם התנהגות הרחפנים קשורה להתמוטטות המבנים? לא בהכרח. בעבודותיו של רטמן אין בהכרח יחסי סיבה ותוצאה בין פעולות
    או בין אירועים שונים. יתרה מזאת, אירועים מופיעים על המסך מבלי שאנו, הצופים, יכולים להבין מה קדם להם או מה גרם להם. דוגמאות
    לכך אפשר למצוא בכל עבודותיו: ב-&ldquo;מולטיפילורי&rdquo; ראשיהם של שנים-עשר אנשים נתונים בסד ענק בלי סיבה ברורה (מעין
    עונש ללא חטא). ב״סדנה״ אי אפשר לטוות חוט מקשר שיסביר את פשר המאורעות. ב-״פרויקט 588״ אין טעם לשאול מאין ומדוע צצו ראשים
    מתוך הבוץ. בדומה, אי אפשר להסביר מדוע הרחפנים ב-״Swarm&ldquo; משייטים בתזזיתיות ובאדיקות בתוך החללים הלבנים. דבר אינו
    מתממש או מושג. אין מסקנה החלטית. רטמן נמנע מההסתמכות המסורתית על נרטיב שמונע מסיבה ותוצאה, ומותיר את הצופה בעמדה של ספקנות
    ותהייה מתמדת.</p>

<p>יש משהו ״בסיסי״ בעבודות של רטמן: המראה הארכאי-היפי-מרושל של המשתתפים והעדר השפה המילולית מעניקים לעבודות מעין הילה פרימיטיבית.
    ״Swarm" היא למעשה עבודתו הראשונה שמתמקמת באופן ברור בהווה, ואפשר אף לומר שהיא שולחת זרועות אל העתיד. אולם, כפי שכבר ראינו,
    המשמעויות והמניעים בעבודותיו של רטמן נטועים עמוק בדיון ובקריאה של מבנים סוציולוגים בני זמננו ובהיבטים הפילוסופיים של
    תמורות טכנולוגיות שאותן אנו חווים מבלי להיות מודעים להשלכותיהן הסמויות מן העין.</p>

<p>את השרירותיות העלילתית בעבודותיו של רטמן יש להבין לאורן של תמורות טכנולוגיות שנמנעות מלספק צרכים ספציפיים. למעשה, המצב הוא
    הפוך: השינויים הטכנולוגיים הם שיוצרים ומגדירים צרכים חדשים. הרשתות החברתיות הן דוגמה מובהקת לכך. האם ״פייסבוק״ היתה החוליה
    החסרה בתקשורת האנושית ? סביר להניח שלא, עם זאת, לא נוכל להתעלם מהאופן שבו היא מעצבת, הלכה למעשה, את צרכינו החברתיים,
    עד שקשה לדמיין את העולם בלעדיה.</p>

<p>את העולם מניעים &nbsp;כיום פיתוחים טכנולוגיים שהפוטנציאל מסחריֿ שלהם, גם אם קלוש, מועדף על פני יתרון אמיתי למשתמש. הצהרותיו
    של אדוארד סנואודן בעניין ה-NSA חשפו עד כמה ממשלות מוכנות להרחיק לכת כדי לאסוף נתונים על האזרחים שלהן, גם כשברור שאינם
    מהווים כל איום בטחוני. דומה שהסיבה לאיסוף היא פשוט היכולת לאסוף, בלי יעדים ובלי מטרות מוגדרות, רק לשם אגירה, שאולי תניב
    תועלת כלשהיא בעתיד גם אם כרגע זו לא נראית לעין.</p>

<p>פן נוסף שממחיש את הקשר ההדוק בעבודותיו של רטמן לשדות טכנולוגיים, הוא העיסוק החוזר בקישוריות, כפי שהיא מתגלמת במערכות דיגיטליות.
    המודלים של הענן ושל ה״ערימה״ (Stack) באים לידי ביטוי בעבודותיו בנוכחותם הבולטת של כבלי סאונד (הסדנה, חמש להקות מרומניה)
    ושל צינורות פלסטיק שקופים ( פרויקט 588) ובהנכחה של מחילות תת-קרקעיות שחותרות תחת החלוקה למדינות לאום. (הסדנה). באופן
    מעניין, ב-&ldquo;Swarm&rdquo; רטמן מקפיד להראות את האנשים המפעילים את הרחפנים באמצעות שלט-רחוק. זוהי מעין גרסה אלחוטית,
    למערכות הכבלים האנלוגיים המופיעות בעבודותיו הקודמות.</p>

<p>מפרספקטיבה זו, אל לנו להציב דיכוטומיות בין אלמנטים ״ארציים״ (בוץ, מנהרות) לבין אלמנטים ״אוויריים״ (צינורות נשימה, מיקרופונים,
    כבלי סאונד). יש להבין את השימוש ביסודות הללו כחקירה הנסמכת, בין השאר, על הגותו של בנג׳מין ברטון: ״ארכיטקטורה של החלל
    הגיאופוליטי, עיקרון מארגן של סדר-עולם / סדר-ארץ, חלוקה גנרטיבית של שטחים במרחב שעל פיה מכוננים חלוקה משנית של ריבונות
    ואוכפים אותה: החל מאחזקה טריטוריאלית שרירותית, דרך טכניקות של שירטוט מתווים, סדר גיאופוליטי (בשל היותו מחולק מתוך הארץ
    -גיאו) ועד לשפה של קוסמוגראמות ומפות עולם מדיניות, ובחזרה״. בהמשך, מסתמך ברטון על ציטוט של פרדריק ג׳יימסון, ומצביע על
    שורשה של הבעיה באופן שמהדהד בעבודותיו של רטמן: ״אך החזון של חזרה למלחמה אווירית טוטאלית החלפתו של המודל ידיד-אויב במודל
    של עצמי ואחר, אנושי ותת אנושי, נכון רק באופן חלקי, מכיוון שהחזון אינו עוסק עוד באוויר כאלמנט אלא במרחב הקיברנטי. מידע
    הוא האלמנט שמעלה שאלות חדשות ביחס למרחב״.
    <a href="#_ftn4" name="_ftnref4">
        <sup>
            <sup>[4]</sup>
        </sup>
    </a>
</p>

<p>בין אם מדובר במערכות סאונד קבורות, באנשים שעושים דרכם במחילות תת קרקעיות, או ברחפנים הסורקים חללים מוגבלים, עבודתו של רטמן
    מעלה שאלות ביחס לקונבנציות ולהגדרות של טריטוריה ושל מרחב באמצעות חפירה מתחת לפני השטח של שינויים טכנולוגיים, רעיוניים
    וחברתיים, שנותרים, לעיתים, מוסווים או סמויים מן העין, אך מעצבים את חיינו באופן ניכר.</p>

<p>--</p>

<p>
    <a href="#_ftnref1" name="_ftn1">[1]</a> Benjamin Bratton,
    <em>On the Nomos of the Cloud: The Stack, Deep Address, Integral Geography; </em>http://bratton.info/projects/talks/on-the-nomos-of-the-cloud-the-stack-deep-address-integral-geography/</p>
<p>
    <a href="#_ftnref2" name="_ftn2">[2]</a> Jonas Staal: To Make a World, Part I: Ultranationalism and the Art of the Stateless State; e-flux Journal # 57.</p>
<p>
    <a href="#_ftnref3" name="_ftn3">[3]</a> Iain Couzin: https://www.youtube.com/watch?v=OjF4SDvGHDU</p>
<p>
    <a href="#_ftnref4" name="_ftn4">[4]</a> Bratton, op cit.</p>