<div class="text-title">
    <h1 class="with-subtitle">ללא אופק אינסופי</h1>
    <h2>שיחה בין ליאם גליק וגלעד רטמן</h2>
</div>

<p>
    <strong>ל.ג:</strong> אז יש שם חמש להקות?</p>

<p>
    <strong>ג.ר:</strong> כן.</p>

<p>
    <strong>ל.ג:</strong> והן מכירות אחת את השנייה?</p>

<p>
    <strong>ג.ר:</strong> שתיים מתוכן מכירות. השאר שמעו זו על זו. אף אחת מהלהקות לא מתפרנסת ממוזיקה. באיזשהו אופן, היה לי חשוב לעבוד
    עם אנשים שמונעים מהחלומות שלהם. זה הזכיר לי את ההופעה של מטליקה משנת 1991 במוסקבה. הופעת הרוק הכי אקסטטית שראיתי, בתיעוד
    מצולם כמובן. ספציפית, אני מתעניין בהופעה הזו בגלל ההיסטוריות המקבילות של נפילת חומת ברלין והגוש המזרחי, ושל הרוק הכבד
    כז׳אנר. כמו שני מסלולים נפרדים שהגיעו לכדי נקודת רתיחה והצטלבו בנקודת זמן מסוימת. אפשר לומר שמוזיקת מטאל היא הפסקול של
    הרגע הפוליטי הטעון הזה.</p>
<p>אז רציתי לחזור למקום הזה, אבל לא למוסקבה, זה יותר מדי ליטרלי.</p>

<p>
    <strong>ל.ג:</strong> באופן קצת מוזר, מוזיקת מטאל נתפשה תמיד כמוזיקה א-פוליטית אבל גם אנטי ממסדית. היא תמיד יוצאת נגד מערכת כלשהיא,
    אבל לא ממש ברור נגד איזו מערכת. אולי נגד כל מערכת באשר היא.</p>

<p>
    <strong>ג.ר:</strong> כן, זו העמדה הכללית. זה אפילו לא Fuck the system, זה יותר כמו Don&rsquo;t trust anybody&hellip;</p>

<p>
    <strong>ל.ג:</strong> מעניין לראות מוזיקאים מתפקדים מחוץ לקונטקסט הרגיל שלהם, קצת כמו בהופעה של פינק פלוייד בפומפי. האמת שזה
    יפה. בסופו של דבר, הסרט שלך הוא פרפורמנס. זה כמו פסטיבל אבל בלי הקהל ובלי הבמה. הם פשוט עומדים באמצע שדה ריק.</p>

<p>
    <strong>ג.ר:</strong> אור היום חשוב פה, גם השמש הקופחת וההתשה הגופנית, שזה משהו שאני עובד איתו הרבה. זה לקח 48 שעות.</p>

<p>
    <strong>ל.ג:</strong> אנחנו מדברים פה על התשה או על סיבולת? מדובר בשני רעיונות קצת שונים.</p>

<p>
    <strong>ג.ר:</strong> זה לא פרפורמנס קלאסי של שנות ה-70. העניין פה הוא הזמן שנדרש מהמשתתפים כדי לשכוח הרגלים ולהתאקלם בסיטואציה
    חדשה.</p>

<p>
    <strong>ל.ג:</strong> אתה מתכוון למוזיקאים שמופעים או לצופים בעבודה?</p>

<p>
    <strong>ג.ר:</strong> אני מתכוון למוזיקאים. רוק כבד הוא ז׳אנר איקוני. יש סוג של תלבושת אחידה, התנהגות מסוימת ומגוון רחב של סמלים.
    יש הערצה לנגינה וירטואוזית, אבל הסיטואציה הייחודית שנוצרת כאן, כשכל המגברים קבורים ביחד מתחת לאדמה, מחבלת באפשרות הזו.
    האינדיבידואליות של נגן ספציפי מותכת לתוך הבליל הכללי והזהות האישית אובדת. כשאתה נכנס למצב לא מוכר, מצב שבו כל מה שאתה
    רגיל אליו כנגן פשוט לא עובד, דרוש משך זמן לא מבוטל כדי שתוכל להסתגל למצב החדש ולהפיק ממנו משהו משמעותי. שינוי כזה יכול
    לנבוע גם מהסטה קטנה כמו אור יום ושמש קופחת.</p>

<p>
    <strong>ל.ג:</strong> זו לא הסביבה הטבעית שלהם, למרות שהם עדיין צעירים מספיק בשביל להיראות טוב. גם העבודה הזו, בדומה לעבודות
    קודמות, פגאנית בלי לדעת בדיוק מה זה אומר&hellip;אני חושב שבהקשר הזה, אני מעדיף את המלה כופר משום שזה מושג יותר פוליטי.
    מישהו שמדבר מתוך המערכת אבל היא מוקיעה אותו כסוטה. את הכופרים צריך לשרוף - את הפגאנים אין טעם, אין בשביל מה להתאמץ. כופר
    הוא כל מי שמדבר נגד הקאנון או הסדר המבני הקיים. זה קצת כמו ההבדל בין גולה לבין סרבן משטר כשהפגאני הוא הגולה והכופר הוא
    סרבן המשטר. אפילו בדתות המפותחות ביותר תמיד יש את אלה שהם לגמרי בחוץ. אני תמיד מרגיש מבנה פוליטי כזה ברוק כבד. הוא תמיד
    בחוץ. סוג של גלות פגאנית שמחוברת לאלמנטים אחרים כמו אדמה ואש. אני זוכר שהלכתי לבר של רוקיסטים בלובליאנה בתחילת שנות ה-90.
    היה שם כל כך רועש וצפוף שלא היה אפשר לתקשר מעבר לחוויה של סמיכות גופנית. למרות שלא דיברתי את שפת המקום, זה היה הזמן הכי
    ״חופשי״ שהיה לי בסלוביניה. יכולתי רק לאותת דברים ולאט, לאט נמסתי לתוך הלא-מקום הזה. אני לא מתכוון ל״לא-מקום״ בהקשר הפילוסופי
    הקלאסי, אלה למקום שיש בו עודפות שמייצרת מצב שהוא מעבר לתקשורת אנושית מילולית.</p>

<p>
    <strong>ג.ר:</strong> זה נכון לכל האנשים, גם בלי קשר לשפה ספציפית. זו גם לא חייבת להיות שפה מילולית מובחנת. אפשר לראות בעבודות
    שלי את האופן שבוא אנרגיה מופצת. במקרה של ״חמש להקות״ הכול מתנקז למרכז אבל אז חוזר לשוליים. כמו במערכות של היזון חוזר.
    אצל פינק פלוייד בפומפי למשל, המבנה הוא שיש להקה אחת במרכז שמנסה ״לשלוח אותות למרכז השמש״. החלטתי להפוך את המודל הזה:
    לשלוח את האותות למרכז האדמה במקום לכוכבים; ובמקום להקה אחת במרכז, ליצר מצב שבו חמש להקות מתמקמות מסביב לבור ומקיפות אותו.
    לנגנים אין מוניטורים או אוזניות, כך שהם לא יכולים לשמוע בדיוק מה הם מנגנים. כל הצלילים מתנקזים למרכז, מתערבבים אחד בשני
    ויוצרים מעין כור היתוך של גלי קול וזהויות מוזיקליות.</p>

<p>
    <strong>ל.ג:</strong> גם בעבודות אחרות יש יותר תחושה של מיפוי ושל חיבור שנדמים לפעמים, מבחינה ויזואלית, למערכת סינפטית של קשרים
    ושל תשדורות. הנגנים הם חלק מהמערכת הסינפטית הזאת. זה לא בהכרח מצב נוח, היחסים הטעונים בין ההיגיון המחבר לבין הפרטים עצמם.
    העבודה מתפקדת כמו איבר.</p>

<p>
    <strong>ג.ר:</strong> הכל התחיל מהרצון לשמוע עשרים מגברים מתוך האדמה, ואז עולה השאלה איך לעשות את זה.</p>
<p>המוטיבציה היא לא לייצר דימוי ויזואלי אלה לייצר חוויה. משם המשכתי הלאה. אם אני מנסה לחשוב מה מביא אותי לעשות עבודה חדשה אז
    מצד אחד מדובר תמיד במשהו ספציפי שאני רוצה לחוות ומצד שני ברצון לשנות משהו ביחס לעבודות קודמות שלי.</p>

<p>
    <strong>ל.ג:</strong> אז אתה רוצה חוויה חדשה ושינוי עמדה ?</p>

<p>
    <strong>ג.ר:</strong> כן, בכל פעם שאני מסיים עבודה זה תמיד מרגיש כמו שמיכה קצרה מידי. משהו תמיד נשאר בחוץ. אז כשאני מתחיל עבודה
    חדשה זה כאילו שהרגל שלי נשארה בחוץ ועכשיו אני צריך להזיז את השמיכה, אבל אז משהו אחר חומק החוצה. אני אף פעם לא מצליח לעשות
    משהו שיספק אותי לגמרי.</p>

<p>
    <strong>ל.ג:</strong> אבל יש המשכיות בעבודות.</p>

<p>
    <strong>ג.ר:</strong> כן, הדברים שחוזרים על עצמם הם הדברים שקשה לי להסביר. עניינים פסיכולוגים כנראה. דברים שאני נמשך אליהם בדרכים
    שאני לא לגמרי מבין. למה אני חופר בקרקע? למה אני נמשך לראשים או לבוץ? אלה דברים פחות מודעים. השינויים שאני מבקש לעשות
    מעבודה אחת לשניה הם מודעים יותר וקלים יותר להסבר. למשל, אחרי הביאנאלה בוונציה, בפרויקט שבו עבדתי עם מספר עצום של משתתפים,
    החלטתי שאני לא רוצה להתמודד שוב עם כל כך הרבה אנשים. רציתי להיות בסטודיו למשך תקופה ולהתעמק במשהו. זו היתה נקודת המוצא
    של ״Swarm״. ״חמש להקות מרומניה״ היתה במובן מסוים תגובה ל״פרויקט 588״ שהיה פרויקט מרתק מבחינת הפעולה והצילום, אבל בסוף
    מצאתי את עצמי מול עשרות שעות של חומר גלם שנראו מאוד דומה. כמעט כל מה שראיתי על המסך שלי היה משטחי בוץ. אז אמרתי לעצמי
    שבפעם הבאה אני רוצה לערוך משהו שיראה הרבה יותר מגוון. אני יכול גם לומר שהרעיון של מערכות או של מיפוי חוזר בעבודות שלי.
    אם נחשוב על מיפוי במונחים של צילום, הרי שאני מצלם הרבה בזווית של 45 מעלות. מאוד חשוב שאין אופק. אני לא מעוניין באופק
    אין-סופי.</p>

<p>
    <strong>ל.ג:</strong> מעניין לחשוב על המושגים של ״נקודת מבט״ לאומת ״פרספקטיבה״. גם מהיבט מילולי וגם מהיבט פוליטי.</p>

<p>
    <strong>ג.ר:</strong> אני לא מבין ״נקודת מבט״. אני אף פעם לא משתמש בקונבנציה הקולנועית הזאת, שבה קודם אתה רואה קלוז-אפ ואז שוט
    של מה שהשחקן כביכול רואה. בעבודה האחרונה שלי ״Swarm״ יש מודל או סט שעשוי מקלקר, ונחיל של רחפנים זעירים שחוקרים את החלל.
    מעניין אותי יותר להביט עליהם כקבוצה מאשר להראות את נקודת המבט של הרחפנים עצמם (למרות שכל אחד מהם מצויד במצלמה). בעבודה
    מופיעה גם קבוצה של אנשים, שאוחזים בידיהם שלטים רחוקים ונדמה שהם מפעילים את הרחפנים. למעשה, אנו רואים מבעד לזגוגית רק
    את פלג גופם העליון והחשוף בלי הראש. הם מבודדים ומנותקים מהרחפנים אבל הם מניחים קשר סיבתי. יש גם אלמנט נוסף: חוט להט שחותך
    את המבנה וכמו פורס אותו לפרוסות. אני חושב הרבה על חיתוכים של סטרוקטורות שנות, על ההבדל בין חיתוך של מבנה לבין חיתוך של
    תוואי שטח. איזה סוג של חיתוך מספק איזה סוג של אינפורמציה. זה קשור גם להופעה של סיבתיות בתוך סטרוקטורה וגם לפוטנציאל של
    חיתוך לבאר משהו.</p>
<p>אנשים חושבים שאני מתעסק בסיפורים, אבל לא בזה העבודה עוסקת. נכון שאני משחק עם אלמנטים כמו סיבה ותוצאה, זמן וחלל, שהם אלמנטים
    בסיסיים של סיפור, אבל אני מתעניין ביחסיים שבין האלמנטים האלה ולא ביצירת סיפור.</p>

<p>
    <strong>ל.ג:</strong>
</p>
<p>אבל בחלק מהעבודות יש תחושה של מעשיות עתיקות שנשארות לא לגמרי מפוענחות מנקודת מבט עכשווית. משהו תמיד נשאר חבוי.</p>

<p>
    <strong>ג.ר:</strong> אז מה הופך סיפור לסיפור ?</p>

<p>
    <strong>ל.ג:</strong> אצלך בעבודות יש התפתחות בתוך סיטואציה מסוימת. זה לא ממש סיפור. סיפור זה משהו שאתה יכול ללכת לאיבוד בתוכו.
    אם אתה לא אובד בתוכו, זה לא סיפור, זו סיטואציה. אצלך בעבודות יש חוויה של היטמעות או של שקיעה, כמו בדימויים עצמם. דברים
    או אנשים נקברים, מתכסים, שוקעים, הסאונד נספג.</p>

<p>
    <strong>ג.ר:</strong> בקולנוע, אני ממש גרוע בלעקוב אחרי העלילה. אני נמשך לדברים אחרים, לגילום הסטרוקטורלי של הדברים, ליחסים בין
    האלמנטים, זה מספק אותי לגמרי, יותר מאשר המעקב אחרי הדמויות השונות. גם אין לי ממש עניין במה שמניע אותן.</p>

<p>
    <strong>ל.ג:</strong> אתה מתכוון לרעיון של השחקן כחומר או כמכניזם? רוברט ברסון הגיע קרוב לכך בנקודה מסוימת. אז אין ממד של הזדהות
    בעבודות שלך?</p>

<p>
    <strong>ג.ר:</strong> לפני יומיים בדיוק צילמתי את האנשים שמפעילים את הרחפנים בעבודה החדשה. כמו בעבודות אחרות, אתה לא יכול לומר
    מי שולט במי. כאמור, יש לי הסתייגות מנקודת מבט. זה כלי ששייך במהותו לקולנוע ולטכניקות של סיפוריות. אין לי צורך בכך. אבל
    אנשים אוהבים להניח שיש אחריות. תמיד מעדיפים להניח שמישהו אחראי לדברים, שמישהו אחראי למה שקורה. האמת היא שאין אף אחד.
    אף אחד לא אחראי על שום דבר.</p>

<p>
    <strong>ל.ג:</strong> ומה לגבי רוצח?</p>

<p>
    <strong>ג.ר:</strong> כן, ברור - אם אנחנו מסתכלים על הדברים מנקודת מבט, אז כן, הוא אחראי על מעשיו. אבל מבחינה פרספקטיבית - אף
    אחד לא אחראי.</p>

<p>
    <strong>ל.ג:</strong> בדרך כלל אנשים לא מופעים כבודדים בעבודות שלך. תמיד יש קבוצה או לפחות קומץ אנשים. זה המקום שמאפשר את המיפוי.</p>

<p>
    <strong>ג.ר:</strong> כן, יש מגוון של הרכבים ושל צורות. נחיל נע באופן אחר מהמון. מה שמעניין אותי בנחיל זה שאפשר ליישם את העיקרון
    הזה על הרבה דברים, אבל לא דרך שימוש בשפה ובדרך כלל גם לא דרך ראייה. נחילים עובדים על מערכות של חישה. שפה וראיה איטיות
    יותר ולרוב יעילות פחות מחישה. היכולת של נחיל לשתף פעולה ולהתאחד למטרה מסוימת נראית תמיד מרשימה מבחוץ. רחפנים יכולים לסגל
    התנהגות כזו. הם יכולים להוות נחיל של עיניים מרחפות. הם יכולים לנוע בעזרת חישה אלגוריתמית תוך שהם מספקים כמות אין סופית
    של נקודות מבט. אבל ארבה, למשל, מתנהג בצורה יותר מורכבת: כשהזמנים טובים ויש אוכל לכולם, הפרטים מתנהגים כאוסף של חגבים
    אינדיבידואליים. את התנהגות הנחילית והמתואמת הם מסגלים רק שהזמנים קשים. המסקנה המתבקשת מכך היא ששיתוף הפעולה הוא תוצאה
    של הרעה בתנאים ומטרתו להתגבר כקבוצה על הקושי ולשפר את המצב באופן קולקטיבי. באופן מפתיע, מחקרים חדשים גילו שכאשר אין מזון
    בנמצא, הארבה יוצאים לטרוף אחד את השני. כך למעשה, מתקבלת תנועתם המתואמת. כל אחד מהם הוא גם רודף וגם נרדף שמנסה לטרוף את
    חבריו ובני משפחתו מבלי שהם יטרפו אותו. זה ה״אלגוריתם״ שמניע את נחילי הארבה. אז לא רציתי שהעבודה תתבסס על איזו הערצה לשיתוף
    פעולה. רציתי ליצור יחסים יותר מסובכים בתוך הקבוצה וגם בינה לבין הקבוצה השנייה, שלכאורה שולטת בה. כדי לבחון את היחסים
    האלה, צריך לבודד את האלמנטים ולנטרל השפעות שמחוץ למערכת.</p>

<p>
    <strong>ל.ג:</strong> הרבה עבודות שלך מבוססות על הגיון של בדיקה. יש צד מעשי שחושף את המכניזם: את יצירת מכונות החוויה.</p>

<p>
    <strong>ג.ר:</strong> יש המון החלטות פרקטיות. ב״פרויקט 588״ בחרתי בבוץ כי הוא אלסטי מספיק כדי להכיל בתוכו גוף, כך שהוא מתפקד
    גם כעור וגם כסביבה. אם יש לי תולעת שזוחלת מתחת לעור, לאיזו פרספקטיבה נדרש על מנת לדבר על זהות? הבוץ נתן לי את האפשרות
    הזאת. הבחירה בקלקר בפרויקט החדש קשורה גם לעובדה שאנחנו מקימים מבנים בסטודיו, הורסים אותם ואז בונים משהו אחר. קלקר מאפשר
    לשנות דברים מהר ובקלות וזה מה שאני מחפש במקרה הזה. במובן נוסף, קלקר הוא חומר מבודד והוא מכיל את אותה אינפורמציה מבפנים
    ומבחוץ. אתה לא לומד כלום מלחתוך אותו, אבל אתה יכול ללמוד על התשתית המבנית. בכל מקרה, הדבר היחיד שאי אפשר לחתוך זה נחיל.
    זה מה שכל כך מפחיד בו. זה גוף בלי גוף.</p>
<p>ממד נוסף של פרקטיות הוא לייצר מצב גמיש מבחינת אפשרויות והחלטות. אני צריך לבטוח בכך שאם אייצר מספיק חומר, אדע, בשלב כלשהו,
    מה לעשות אתו. אני נוטה יותר ויתר לצורת עבודה כזאת. העבודות בזמן האחרון מתחילות בלי שאני יודע איך הן תיראנה בסוף ויש לי
    עניין הולך וגובר ביחסים שכבתיים בין מספר עבודות, בניגוד להצבתם האפשרית במערך של שדה פתוח.</p>

<p>
    <strong>ל.ג:</strong> הגישה הזאת מאפשרת לך להתייחס לחללים ספציפיים?</p>

<p>
    <strong>ג.ר:</strong> אם אני ״חותך״ בניין בעזרת עבודה שאני מציג בו, אז משנה איזה סוג של חיתך זה. החיתוך מאפשר לעבודה בידוד מבחינה
    ויזואלית והמשכיות מבחינת סאונד בעת ובעונה אחת. אני מנסה לעבוד עם הרעיון של שכבתיות או ערמה, שכרגע מאוד מעניין אותי. החשיבה
    על חיתוכים מתייחסת לבניין עצמו, למסכי הווידאו, לסאונד ולתנועת האנשים בחלל, תנועה מהפנים אל החוץ בלי אפשרות להימלט.</p>