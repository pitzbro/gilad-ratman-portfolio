<div class="text-title">
    <h1 class="with-subtitle">השאר דממה</h1>
    <h2>על תת-תרבות, רעש ותיאטרליות בעבודותיו של גלעד רטמן</h2>
    מרתה קירשנבאום
</div>


<p>״רעש מלווה כל תופעה בחיינו. רעש יכול להשיב אותנו לחיים.</p>
<p>הצליל, לעומתו, זר להוויה, תמיד מוזיקלי, חיצוני, מקרי, מכה באוזנינו לא יותר משפרצוף מוכר מכה בעינינו.״</p>

<p>לואיג׳י רוסולו - אמנות הרעש, 1913</p>


<p>בקיץ 1994, הציעו הורי שאסע למחנה קיץ במָזוּרי, אזור אגמים עוצר נשימה בצפון פולין. חבריי למחנה היו צעירים מבריקים אך קודרים,
    חובבי רוק כבר, לובשיי שחורים ומדי צבא. המבוגרים שבינינו הביאו קלטות אודיו. השתלטנו על המבואה רחבת הידיים של הבניין הראשי,
    החשכנו את החלונות ורקדנו כל היום לצלילי רוק כבד, במקום ללכת לשחות באגם. אחד החברים סיפר לי בהתרגשות על פסטיבל המטאל המיתולוגי
    יורוכין ( Jarocin) שבוטל באותה שנה עקב עימותים אלימים עם המשטרה. כמתבגרת שגדלה מחוץ לפריז, לא הייתי מודעת לחשיבותו ההיסטורית
    והמוזיקלית של הרגע בהתפתחות תרבות-הנגד של הפאנק ושל הרוק הכבד בפולין ובמזרח אירופה. מיד לאחר נפילת החומה ורגע לפני שהניאו-ליברליזם
    שטף את הכול, היו אלה רגעים נדירים של חופש אוטופי לנוער הפולני.</p>

<p>תת
    <strong>-</strong>תרבות</p>

<p>כדי לצלם את ״חמש להקות מרומניה״ (2011-2015) נסע רטמן לשדה פתוח בשוליה של בוקרשט, רומניה. חמש הלהקות שהוזמנו להשתתף בפרויקט
    קברו את המגברים שלהן באדמה וניגנו יצירת מטאל ניסיונית ומאולתרת של קולות מעוותים, גיטרות ותופים. המערך שיצר רטמן הושפע
    משתי הופעות רוק היסטוריות: ״פינק פלוייד בפומפיי״ (1971) ומטליקה במוסקבה (1991) קונצרט שבו נכחו יותר ממיליון איש, לרבות
    חיילים מהצבא האדום. ״חמש להקות מרומניה״ משקפת לא את יבואה של התרבות האמריקאית אל הגוש המזרחי לשעבר, אלא את התגלמות הרוק
    הכבד כאופוזיציה פוליטית במזרח אירופה של תחילת שנות ה-90. הקשר בין הרוק הכבד לבין נפילת הגוש הסובייטי נעוץ בתרבות-הנגד
    החתרנית והאנרכיסטית שפעלה תחת משטר הדיכוי במשך כמעט שני עשורים.</p>

<p>התלכיד התיעודי-עלילתי שמייצר רטמן הוא ללא ספק בדמותה של תרבות שוליים, שאותה הוא מצלם ועורך באופן בלתי אמצעי ומלא חיים. המתח
    השרוי בין הפעולה התיעודית לבין הפעולה הפיקטיבית הוא שמנסח את העמדה הקולנועית של רטמן ויוצר את הפרדוקס בין קירבה לבין
    מרחק - פרדוקס שעומד בבסיסה של ״חמש להקות״. באמצעות מניפולציות שונות והגדרות מחודשות רטמן חושף את הפגמים והמוגבלויות אך
    גם את הפוטנציאל הייחודי של המדיום הקולנועי.</p>

<p>למרות שצולם ברומניה, המיצב הדו-ערוצי של רטמן, מהדהד באופן ישיר את תרבות המטאל והפאנק בפולין, שהלכה והתעצמה בשנות -ה80 וה-90
    ונחשבה לתנועה ליברטנית שנויה במחלוקת. חסידי הז׳אנר ומעריציו כונו בפולין Metalowcy. הם התהדרו בשעיר ארוך ומתריס, מכנסי
    עור או ג׳ינס צמודים, ומעילים מכוסים בסמלים של הלהקות שהעריצו. הלהקות הבולטות בסצנת המטאל המקומית היו: TSA, Turbo, Kat.
    לקלטות שלהן הקשבנו חברי ואני אז במחנה הקיץ ולצליליהן רקדנו כל היום. ״חמש להקות מרומניה״ החזיר אותי לקיץ ההוא, ובמיוחד
    ליורוכין, פסטיבל המטאל הגדול והמשפיע ביותר בגוש הסובייטי שהתקיים, החל משנת 1980, בכפר הפולני יורוכין. אלפי צעירים נהרו
    בכל שנה מכל רחבי הארץ אל העיירה הפרובינציאלית, הקימו אוהלים בשטח, ולמשך ימים ספורים התמסרו לאווירה המשוחררת ולמוזיקה
    שלא זכתה לחשיפה בתחנות הרדיו. עבור רבות מהלהקות היתה זו הזדמנות נדירה לחשוף את עצמן לקהל.</p>

<p>חוקרת התרבות דינה וינשטיין (Deena Weinstein) טוענת כי שרדתו הממושכת של הרוק הכבד, בהשוואה לסגנונות אחרים של רוק, נובעת מאופים
    המתבדל והחתרני של מעריציו שמיקמו את עצמם כקהילה באופן מודע, בשולי החברה ומחוץ לזרם המרכזי.</p>

<p>קהילה נוזלית</p>

<p>בעבודותיו, חוזר רטמן ועוסק בקהילות. הוא מצלם נגני רוק כבד רומנים או למשל ב״פרויקט 588״, עבודה שצולמה באתר ייעודי בארקנסו
    המתמחה בהפקת סרטי בוץ טובעני, הוא צילם אנשים עם פטיש לשקיעה בבוץ. בראיונות קודמים התייחס רטמן לקהילה כאופציה של ״בועות
    אויר״ בתוך מערכת קפיטליסטית השואפת להדק את אחיזתה ולטשטש את עקבותיה בעת ובעונה אחת. הוא מדגיש את חשיבותו של המניע החברתי
    ככוח שמלכד קבוצת אנשים במצב מסוים, כמו למשל קהילת אמנים</p>

<p>למעשה, רטמן מעדיף לעבוד עם קבוצות של חברים ושל משתפי פעולה ולא עם שחקני מקצועיים. במובן זה, הוא יוצר מחדש קהילות, מעצב ומתאר
    אותן, לרבות קהילות עליהן נמנה הוא עצמו. הקהילות בעבודותיו מופיעות כמכשול בפני ״המודרניות הנזילה״, מושג שתבע הסוציולוג
    זיגמונט באומן. באומן מתאר חברה פוסט מודרנית שמופרטת תדיר באמצעות מנגנונים קפיטליסטים פרטיים שפועלים בחסות עיקרון החופש
    המוחלט של השוק. לדבריו, מצב זה מכרסם בתחושת היציבות, השייכות והסולידריות של הפרט. חוסר ודאות הופך לחרדה כללית וניצול
    הופך להשפלה. הפער הנוזלי והמתח בין היחיד לבין החברה יוכל להתגבש לכדי מוצק רק בקבוצות ובקהילות המבוססות על מערכת של חוויות,
    רעיונות וערכים משותפים.</p>

<p>דימוי הנוזליות והחומר הפעיל של יחסי האנוש יכולים להוות מפתח בניתוח ״פרויקט 588״. מיצב דו-ערוצי מדיטטיבי שמתאר משטח בוץ מבעבע
    שממנו מגיחות לאיטן דמויות. מבעד לקולות הנשימה הכבדים ולצלילי החלילים, בולט בייחודו התפקיד שמעניק רטמן לבוץ עצמו - חומר
    בעל מטען מיתי שממנו, לפי הטקסט היווני, יצר פרומתיאוס את דמות אדם. נוכחותו הכאוטית וחסרת הצורה של הבוץ מציעה חושניות סוראליסטית,
    פטישיסטית שכמו הגיחה מפלנטה אחרת ומודגשת באמצעות הצלילים והרעש שנשמעים מתוכה.</p>


<p>השאר זה רעש</p>

<p>תשומת לב מיוחדת, מופנית בעבודתו של רטמן, להופעה של צלילים ושל רעש. רוב עבודותיו כוללות אלמנטים מוזיקליים ייעודיים שמורכבים
    מהקלטות שטח, עיוותים אלקרוניים, דחיסות צליל ומניפולציות על תדרים. בין אם הוא חונק מגברים ברומניה או מסמיך את הרעש המזמזם
    של עשרות רחפנים זעירים ובין אם מדובר באוושה הרכה המכושפת שנשמעת כשחליליי העץ מגירים מתוכם מי בוץ, דומה שהדימויים המופיעים
    בעבודותיו כמו נובעים מתוך הקולות שנשמעים ושמחוללים אותם.</p>

<p>במניפסט הפוטוריסטי ״אמנות הרעש״, משנת 1913, טוען הצייר והמלחין האיטלקי לואיג׳י רוסולו, כי האוזן האנושית התרגלה לא מכבר למהירות,
    לעוצמה ולרעש של עולם שהפך מתועש ואורבני. הנוף הצלילי החדש מצריך, לדבריו, ניסוח מחודש של קומפוזיציה ושל תזמור כלי. הוא
    מסיק מכך שטכנולוגיות חדישות ומוזיקה אלקטרונית תוכלנה ״להציע מנעד אינסופי של גוונים ושל רעשים שאינם קיימים בהרכב הכלי
    של התזמורת המסורתית.״</p>
<p>ארבע העבודות שמציג רטמן בתערוכתו הנוכחית ב-TRAFO, מתכתבים באופן ישיר עם ששת סוגי הרעש שמנה רוסולו במניפסט שלו: נהמות, שריקות,
    לחישות, צווחות, צלילים המופקים בנשיפה על חפצים וקולות של חיות או של אנשים כמו צעקות. החשיבות הרבה המוענקת לקולות ולשקט
    מאירים גם את הפן התיאטרלי בעבודתו של רטמן.</p>

<p>תיאטרון פולני</p>

<p>מולטיפילורי (Multipillory) , עבודתו של רטמן משנת 2010 מבוססת על הסד, מכשיר העינויים המוכר מימי הביניים. המיצב מורכב ממבנה
    עץ, מעיין סד קולקטיבי, ומסרט מחזורי המתעד אירוע פרפורמטיבי שהתקיים במבנה וכעת מוקרן עליו. ראשיהם של שתים-עשרה דמויות
    נעוצים בחורים הייעודיים במשטח. המצלמה חגה מסביב לאובייקט וחושפת קומפוזיציה מגוחכת של גופים הנסמכים זה לזה בתנוחות משונות.
    הדמויות קפואות במקומן, חלקים מגופיהן חשופים וכמו יוצרים tableau vivant. מעמדו הטאוטולוגי של האובייקט כמכשיר פרפורמטיבי
    וכמסך הקרנה כאחד, מחדד את הפער בין מציאות לבין ייצוג. ההומור, הייאוש והאבסורד בסצנה החוזרת על עצמה עד אין-סוף, מזכירה
    את עבודתו של תדאוש קנטור, דמות מפתח בסצנת האמנות הפולנית שלאחר מלחמת העולם השנייה, צייר, במאי תיאטרון, משורר ושחקן דדאיסט
    ברוחו. האירועים הפוסט-דרמטיים שיצר קנטור, הכילו אילוסטרציות של מנגנון הזיכרון, דרך רצף של דימויים פיקטיביים, פירורי זיכרונות,
    סצנות אובססיביות ומצבים אבסורדים, ששימשו לו ככלים להתמרת דמויות וחפצים על פי דמיונו. עבודתו פורצת הדרך משנת 1975, ״הכיתה
    המתה״ (The dead Class) הציגה חבורה של דמויות רדופות, חסרות תועלת ושילבה אלמנטים מתוך התרבות היהודית פולנית. חלק מהדמויות
    היו, למעשה, בובות המופעלות בידי שחקנים אחרים. הדמויות הכמו קפואות שנתונות בכפיה בסד בעבודה מולטיפילורי של רטמן, מזכירות
    את השימוש של קנטור בבובות ששורשיו נטועים עמוק בתוך המסורת של תיאטרון הבובות בפולין.</p>

<p>התחלוף והתעתוע בין שחקנים לבין בובות מעלה גם קשר אפשרי לכתביו של ברונו שולץ (Bruno Schulz). אמן האוונגרד היהודי-פולני שבלט
    בשנות ה-30 וה-40, שבהשפעת פרנץ קאפקא יצר תמהיל יחודי של הומור סוראליסטי עם פרטים מציאותיים וסצנות עוקצניות מחיי היום
    יום. שולץ נורה בראשו בידי קצין נאצי בגטו דרוהוביץ׳ בשנת 1942. הוא השאיר אחריו עשרות רישומים וסיפורים קצרים כמו ״חנויות
    הקינמון״ שפורסם בשנת 1934 או המפורסם שבכתביו ״בית המרפא בסימן שעון החול" שפורסם בשנת 1937. שולץ גילה עניין רב באופן שבוא
    חומר מתגלם בגוף מת או חיי. בובות ודמויות דוממות ייצגו עבורו את הזרת הרוח מהגוף והדרתה. סובייקט שהפך לאובייקט בתוך חברה
    מודרנית מנוונת המשתקפת בחלונות הראווה של עצמה.</p>

<p>התפקיד המכונן של הנוזל, החומר הקיומי המשתרע והחלופה המסוימת למודרניות, הן הצעה לקריאת הפרקטיקה הקולנועית של רטמן. ״החומר
    לעולם אינו צוחק״, כתב ברונו שולץ, ״הוא מכיל תמיד רצינות קיומית טרגית״.</p>



<p>בבליוגרפיה</p>

<p>Zygmunt Bauman,
    <em>Liquid modernity</em>, Polity Press, Cambridge, 2000.</p>
<p>Tom Junes,
    <em>Between political and apolitical&nbsp;: Youth counterculture in communist Poland</em>. Criticism &amp; Humanism 43, 2015.</p>
<p>Liugi Russolo,
    <em>The Art of Noises</em>, A Great Bear Pamphlet, 1967 (translated by Robert Filiou.)</p>
<p>Deena Weinstein,
    <em>Heavy Metal: The Music and Its Cult</em>, Da Capo Press, 2000.</p>

<p>מרתה קירשנבאום היא אוצרת וכותבת שחייה בלוס אנג׳לס. היא משמשת כמנהלת וכאוצרת של פרניהייט, חלל תצוגה ותוכנית שהות אמן בעיר
    התחתית בלוס אנג׳לס.</p>